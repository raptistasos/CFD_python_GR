Περίληψη
============================

Τα προβλήματα της Ρευστοδυναμικής περιγράφονται από μη-γραμμικά, συζευγμένα, συστήματα μερικών διαφορικών εξισώσεων (ΜΔΕ), τα οποία είναι αδύνατο να λυθούν αναλυτικά σε οποιοδήποτε χωρίο. Στο παρόν σύγγραμμα παρουσιάζονται αριθμητικές μέθοδοι που εφαρμόζονται για την εύρεση λύσεων σε προβλήματα της Ρευστομδυναμικής. Αρχικά, γίνεται εισαγωγή στη γλώσσα προγραμματισμού Python, η οποία χρησιμοποιείται για την αριθμητική επίλυση των συστημάτων ΜΔΕ. Περιγράφεται η ταξινόμηση των συστημάτων ΜΔΕ με την βοήθεια της μεθόδου των χαρακτηριστικών και της ορίζουσας των συντελεστών των αγνώστων. Εισάγεται η έννοια του καλά τοποθετημένου προβλήματος. Γίνεται περιγραφή των αρχικών και συνοριακών συνθηκών ενός προβλήματος που περιγράφεται από ΜΔΕ.  Βασικές αριθμητικές μέθοδοι για τα προβλήματα της Ρευστομηχανικής είναι η Μέθοδος των Πεπερασμένων Διαφορών, η Μέθοδος των Πεπερασμένων Όγκων και η Φασματική Μέθοδος. Η παρουσίαση των αριθμητικών μεθόδων ξεκινά με την απλούστερη ΜΔΕ, την εξίσωση Διάχυσης. Οι εξισώσεις Laplace και Poisson επιλύονται αριθμητικά ως επόμενο βήμα. Ακολουθεί η εξίσωση Μεταφοράς καθώς και τα προβλήματα μόνιμης Μεταφοράς και Διάχυσης. Η εξίσωση του Burger και η εξίσωση των Korteweg-de Vries (KdV) επιλύονται αριθμητικά με την βοήθεια αριθμητικών μεθόδων. Τελικά οδηγούμαστε στην αριθμητική επίλυση των γενικότερων εξισώσεων ροής, Navier-Stokes. Το βιβλίο κλείνει με βασικές εφαρμογές, όπως η ροή σε ορθογώνια κοιλότητα, η ροή σε κανάλι κ.α.
