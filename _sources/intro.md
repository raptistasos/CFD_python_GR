Περίληψη
============================

Τα προβλήματα της Ρευστομηχανικής περιγράφονται από μη γραμμικά, συζευγμένα συστήματα μερικών διαφορικών εξισώσεων (Μ.Δ.Ε.), γεγονός που καθιστά την αναλυτική τους επίλυση εξαιρετικά δύσκολη. Για αυτόν τον λόγο, απαιτούνται αριθμητικές μέθοδοι. Σε αυτό το βιβλίο, παρουσιάζονται οι αριθμητικές μέθοδοι που εφαρμόζονται σε προβλήματα της Ρευστομηχανικής και μπορούν να προσφέρουν ακριβείς αριθμητικές λύσεις. Αρχικά, γίνεται αναφορά στη γλώσσα προγραμματισμού Python, η οποία χρησιμοποιείται για την αριθμητική επίλυση συστημάτων Μ.Δ.Ε. Έπειτα παρουσιάζεται η μέθοδος ταξινόμησης συστήματος Μ.Δ.Ε. μέσω των χαρακτηριστικών και της ορίζουσας των συντελεστών των αγνώστων. Εισάγεται η έννοια του καλώς τοποθετημένου προβλήματος και περιγράφονται οι αρχικές και συνοριακές συνθήκες που απαιτούνται για την επίλυση προβλημάτων που περιγράφονται από Μ.Δ.Ε. Οι πιο βασικές αριθμητικές μέθοδοι που χρησιμοποιούνται στη Ρευστομηχανική είναι η μέθοδος των πεπερασμένων διαφορών, η μέθοδος των πεπερασμένων όγκων και η φασματική μέθοδος. Η εφαρμογή των αριθμητικών μεθόδων ξεκινά με την επίλυση της εξίσωσης διάχυσης και στη συνέχεια με τις εξισώσεις Laplace και Poisson. Ακολουθεί η επίλυση της εξίσωσης μεταφοράς, καθώς και προβλημάτων μόνιμης μεταφοράς και διάχυσης. Οι εξισώσεις του Burger και των Korteweg-de Vries επιλύονται αριθμητικά με τη χρήση κατάλληλων μεθόδων. Τέλος, παρουσιάζεται η αριθμητική επίλυση των κύριων εξισώσεων ροής των Navier και Stokes. Το βιβλίο κλείνει με βασικές εφαρμογές όπως η ροή σε ορθογώνια κοιλότητα, η ροή σε κανάλι κ.ά. Κάθε κεφάλαιο συνοδεύεται από λυμένες ασκήσεις για την καλύτερη κατανόηση της θεωρίας και της υλοποίησης υπολογιστικού κώδικα για την επίλυση προβλημάτων Ρευστομηχανικής. Επιπλέον, παρέχονται άλυτες ασκήσεις για περαιτέρω εξάσκηση.